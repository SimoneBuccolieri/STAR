La Figura 1 illustra il diagramma Entità-Relazione (E-R) che riassume i concetti emersi dall'analisi dei requisiti e le loro interconnessioni.

Il sistema rappresenta una rete aeroportuale suddivisa in tre categorie di aeroporti: Hub Internazionali, Aeroporti Regionali e Basi Militari. Questa classificazione è una generalizzazione totale e disgiunta, il che significa che ogni aeroporto deve appartenere in modo esclusivo a una di queste categorie. Gli aeroporti comprendono diversi Gate, modellati come entità deboli identificabili dalla coppia (CodAeroporto, NumeroGate).

Un altro elemento centrale del dominio è rappresentato dagli Aerei, che ottengono le loro specifiche tecniche dall’entità Tipo Aereo, la quale raccoglie i modelli disponibili nel sistema. La classificazione degli aerei è organizzata attraverso una generalizzazione totale e sovrapposta, distinguendo tra Aerei di Linea, Aerei Cargo, Aerei Privati e Aerei Militari. Questo approccio riflette la possibilità che un aeromobile possa assolvere a più ruoli operativi contemporaneamente, come nel caso di configurazioni combinate passeggeri-cargo o impieghi cargo di tipo militare.

Gli Aerei di Linea si distinguono anche per la loro Configurazione interna, definita in relazione all’entità Classe Passeggeri, che rappresenta le diverse categorie di servizio disponibili a bordo, come Economy e Business. A ciascuna classe possono essere associati uno o più Servizi Aggiuntivi, modellati come entità deboli identificate dalla coppia (NomeServizio, Classe).

Il sistema tiene conto anche delle operazioni di volo. L’entità Volo rappresenta l'evento operativo principale e, tramite le relazioni di Partenza e Arrivo, collega ogni volo all’aeroporto di origine e a quello di destinazione. Ogni volo è effettuato da un singolo aereo ed è monitorato, durante le sue fasi operative, da uno o più Controllori di Volo attraverso la relazione di Monitoraggio. Il personale aeroportuale è rappresentato dall’entità Personale, organizzato in sottoclassi parziali e disgiunte: Pilota, Controllore di Volo e Manutentore.

Durante il volo vengono registrati i Log di Transito, che formano una gerarchia totale e disgiunta con tre sottotipi: Log GPS, Log Dati di Volo e Log Errori. I log sono modellati come entità deboli, identificabili dalla coppia (IDVolo, Timestamp) e dipendenti dall’entità Volo. I log di errore possono generare notifiche per l'intervento dei manutentori tramite la relazione di Gestione Alert.

Per quanto riguarda il trasporto merci, il sistema utilizza l’entità Container, che può essere imbarcato su un volo attraverso la relazione Imbarco Merce, la quale registra il Peso e il Contenuto trasportato. Inoltre, la relazione di Trasporto consente di ricostruire la cronologia dei container movimentati da ciascun aereo cargo.

Infine, l’entità Rotta Pianificata descrive i collegamenti standard tra aeroporti e viene associata ai voli tramite la relazione di Assegnazione Rotta.

La Tabella 1, che si trova nella sezione successiva, riassume tutte le entità e relazioni illustrate nello schema E-R, evidenziando attributi e identificatori. È importante notare che alcune regole del dominio non possono essere espresse direttamente nel diagramma; ad esempio:

Un aereo con classificazione Militare non può essere di proprietà di una compagnia aerea commerciale, anche se è classificato come Cargo.

Questi vincoli saranno approfonditi nella fase di progettazione logica.